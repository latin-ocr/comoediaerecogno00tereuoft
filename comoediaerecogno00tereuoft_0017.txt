C. SVETONI TRANQVILLI VITA P. TERENTI AFRI

quo consule <Megalens>ibus ludis initium fabularum dandarum
fecerit, uel Q. Fabio Labeone et M. Popillio, consulari utroque
ac poeta. ideo ipsum non iuuenes designare qui se adiuuare
dicantur, sed uiros quorum operam et in bello et in otio et in
negotio populus sit expertus. post editas comoedias, nondum
quintum atque uicesimum ingressus annum, causa uitandae
opinionis qua uidebatur aliena pro suis edere, seu percipiendi
Graecorum instituta moresque quos non perinde exprimeret in
scriptis, egressus urbe est neque amplius rediit. de morte eius
Volcatius sic tradit :

Sed ut Afer populo sex dedit comoedias,
iter hinc in Asiam fecit. ut nauem semel
conscendit, uisus numquam est: sic uita uacat.

Q. Cosconius redeuntem e Graecia perisse in mari dicit cum
sabulis conuersis a Menandro: ceteri mortuum esse in Arcadia
siue Leucadiae tradunt, Cn. Cornelio Dolabella M. Fuluio
Nobiliore consulibus, morbo implicitum ex dolore ac taedio
amissarum sarcinarum quas in naue praemiserat, ac simul sabu-
larum quas nouas fecerat. fuisse dicitur mediocri statura,
gracili corpore, colore fusco. reliquit filiam, quae post equiti
Romano nupsit: item hortulos xx iugerum uia Appia ad Martis.
quo magis miror Porcium scribere: ‘Scipio nihil ei profuit,
nihil Laelius, nihil Furius: eorum ille opera ne domum quidem
habuit conducticiam.’ hunc Afranius quidem omnibus comicis
praefert, scribens in Compitalibus :

Terenti non consimilem dicas quempiam.

Volcatius autem non solum Naeuio et Plauto et Caecilio, sed
Licinio quoque et Atilio postponit. Cicero in Limone hactenus
laudat:

Tu quoque, qui solus lecto sermone, Terenti,
conuersum expressumque latina uoce Menandrum
in medium nobis sedatis motibus effers,

quiddam come loquens atque omnia dulcia miscens.

item C. Caesar :

Tu quoque, tu in summis, o dimidiate Menander,
poneris, et merito, puri sermonis amator.

